---
title: Inverze
metaDescription: Většinou při řešení problémů hledáme ideální řešení. Existuje ale i alternativní přístup, kdy se snažíme identifikovat nevhodná řešení a následně najít způsob, jak se jim vyhnout. Tomuto přístupu k řešení problémů se říká inverze.
date: Last Modified 
permalink: /inverze/index.html
---
Většinou při řešení problémů hledáme ideální řešení. Postupujeme při tom směrem dopředu od současného stavu k očekávanému budoucímu stavu a stanovujeme si kroky, které nás tam dostanou. 

Existuje ale i alternativní přístup, kdy se snažíme **identifikovat nevhodná řešení a jejich příčiny a následně najít způsob, jak se jim vyhnout**. Tomuto přístupu k řešení problémů se říká inverze. 

Místo toho, abychom se klasicky ptali:
- Jaké činnosti musíme udělat, abychom uspěli?
- Jaké podmínky potřebujeme, abychom uspěli?
- Které události nám mohou pomoci k tomu, abychom uspěli?

Tak se naopak ptáme inverzně:
- Co nám brání v tom, abychom uspěli?
- Jaké události nám mohou uškodit?

> Když víme, co nám může bránit v úspěchu nebo jaká jsou významná rizika, tak se můžeme snažit je eliminovat nebo minimalizovat jejich vliv.

## Příklady
### Řízení projektů
Představme si, že máme na starosti naplánování a realizaci nějakého pracovního projektu. Při běžném způsobu uvažování bychom si stanovili rozsah projektu, harmonogram projektu, potřebné zdroje, očekávané výstupy a cíle projektu a kroky, jak jich dosáhnout. Ideálním výsledkem by byl úspěšně naplánovaný a realizovaný projekt.

Ze svých dřívějších zkušeností však víme, že **málokterý projekt nakonec dopadne tak, jak bylo plánováno**:
- utratí se více peněz než bylo plánováno
- nesplní se termíny
- výsledek neodpovídá zadání
- ...

Abychom minimalizovali pravděpodobnost neúspěchu projektu, tak zkusíme využít inverzního přístupu k řešení problému. **Představíme si, jakými neúspěchy může projekt skončit.** Zpětně potom identifikujeme, čím by to mohlo být způsobené:
- nejasné/neúplné zadání projektu
- špatné nacenění projektu
- nerealistický harmonogram projektu
- nedostatečná komunikace mezi členy projektového týmu
- nedostatek znalostí některých pracovníků
- ...

Tyto hrozby se následně snažíme už při plánování projektu **eliminovat vhodnými protiopatřeními**.

### Marketing produktu
Představme si, že máme za úkol propagovat mobilní aplikaci, kterou naše firma vyvíjí. Podařilo se nám najít vhodné **marketingové kanály, pomocí kterých chceme oslovovat potenciální uživatele naší aplikace**. Patří mezi ně například:
- články na blogu
- videa na YouTube
- tematické podcasty
- PPC reklamy

Při konvenčním myšlení bychom se snažili vymyslet, jak oslovit vhodné cílové skupiny pomocí vybraných marketingových kanálů a jak využít synergie mezi kanály. Při inverzním přístupu k myšlení bychom se naopak soustředili na okolnosti, které mohou negativně ovlivnit marketingové aktivity a snažili si minimalizovat jejich výskyt.

Může například dojít k tomu, že:
- blog bude špatně čitelný na mobilních zařízeních
- články budou obsahovat gramatické a stylistické chyby
- videa budou v nedostatečné obrazové kvalitě
- podcastům bude špatně rozumět
- podcasty nebudou dostupné na všech důležitých platformách
- nebudou dostupné vhodné přistávací stránky pro PPC reklamy

Abychom se vyvarovali výše uvedených situací, tak například můžeme připravit checklisty, které budou obsahovat podmínky kvality, které musí splňovat publikované články/videa/podcasty/reklamy. Můžeme také zajistit vícestupňovou výstupní kontrolu obsahu a reklam. 

### Pravidelné cvičení
Inverzní přístup k řešení problémů můžeme uplatnit nejen v práci, ale **i v osobním životě či při budování návyků**. Představme si, že chceme například chodit pravidelně cvičit. Plán může být následující - každý všední den ráno brzo vstát, sbalit si oblečení, sednout do auta, vyrazit do posilovny, hodinku pocvičit, dát si sprchu a vyrazit do práce.

Určitě si dokážeme představit **množství okolností, které nám i takto jednoduchý plán mohou narušit**:
- nebude nám zvonit budík
- včera jsme ponocovali a nechce se nám vstávat
- včera jsme byli na párty nebo jsme se přejedli
- děti jsou nemocné a musí s nimi někdo zůstat doma
- nemáme vyprané oblečení do posilovny
- v autě není benzín nebo je v servisu
- musíme být v práci dříve než obvykle
- když jedeme z posilovny do práce, tak chytáme ranní dopravní špičku
- ...

Když použijeme inverzní myšlení, tak se budeme **snažit nalézt právě takovéto hrozby a předcházet jim**. Tím, že potlačíme tyto potenciální hrozby nebo budeme mít plán, jak se zachovat v případě jejich výskytu, tak zvýšíme pravděpodobnost vybudování vhodného návyku.

### Rodinné finance
Klasickým příkladem, kde můžeme uplatnit inverzi, je správa rodinných financí. Naším cílem může být **zajištění dostatku peněžních prostředků**, abychom si mohli pořídit, co potřebujeme, a byli zároveň připravení i na neočekávané výdaje. 

Při klasickém uvažování se budeme soustředit především na příjmovou část, tj. jak vydělat více peněz. Při aplikaci inverzního přístupu se naopak budeme ptát, **jaké činnosti a okolnosti nás mohou dostat do stavu, kdy nebudeme mít dostatek peněz ani na zaplacení nákladů na základní potřeby**.

Mezi takovéto negativní faktory mohou patřit například:
- časté vyhazování potravin, které jsme nesnědli
- každodenní vysedávání v hospodě
- využívání nevýhodných půjček
- neexistence finančních rezerv
- investice všech úspor do rizikového projektu
- závislost na hazardních hrách 
- zaměstnání za mzdu, která nepostačuje na pokrytí měsíčních nákladů na fungování rodiny
- narůstající úroky a penále

Naším cílem při inverzním přístupu k problému bude eliminace těchto negativních faktorů.

---

## Přečtěte si o inverzi také jinde
- [Inversion: Problem Solving in Reverse - Thomas Waschenfelder](https://www.wealest.com/articles/inversion-examples)
- [Inversion: The Simple Way to Solve Problems - Darren Matthews](https://medium.com/the-ascent/inversion-the-simple-way-to-solve-problems-d91fbcf062ae)
- [Inversion: The Crucial Thinking Skill Nobody Ever Taught You - James Clear](https://jamesclear.com/inversion)
- [Inversion: Working Backwards to Solve Problems - Abhishek Chakraborty](https://coffeeandjunk.com/inversion/)
- [Inversion: How Smart People Consistently Avoid Looking Dumb - Jayme Hoffman](https://medium.com/the-mission/inversion-how-smart-people-consistently-avoid-looking-dumb-f477444d8cd8)
- [Inversion: Mental Model To Uncover New Possibilities - Vinita Bansal](https://www.techtello.com/inversion-mental-model/)
- [Latticework of Mental Models: Inversion - Anshul Khare](https://www.safalniveshak.com/latticework-mental-models-inversion/)
